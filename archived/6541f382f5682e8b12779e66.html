
<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>思为双飞燕，衔泥巢君屋</title>
    <style>
        img {width: 100% !important;
            object-fit: contain;   }
    </style>
</head>
<body>
    <h1>思为双飞燕，衔泥巢君屋</h1>
    <h3>文／萧统（编）</h3>
    <h3>责任编辑：梅不谈 onewenzhang@wufazhuce.com《古诗十九首》由南朝萧统从传世无名氏古诗中选录十九首编入《文选》而成。编辑部微信：oneapp2019。定期发布活动，赠送签名书和周边，欢迎添加。</h3>
    <div>
        
	<p></p><p><strong>行行重行行</strong></p><p>行行重行行，与君生别离。</p><p>相去万余里，各在天一涯；</p><p>道路阻且长，会面安可知？</p><p>胡马依北风，越鸟巢南枝。</p><p>相去日已远，衣带日已缓；</p><p>浮云蔽白日，游子不顾反。</p><p>思君令人老，岁月忽已晚。</p><p>弃捐勿复道，努力加餐饭。</p><p>&nbsp;</p><p><strong>青青河畔草</strong></p><p>青青河畔草，郁郁园中柳。</p><p>盈盈楼上女，皎皎当窗牖。</p><p>娥娥红粉妆，纤纤出素手。</p><p>昔为倡家女，今为荡子妇。</p><p>荡子行不归，空床难独守。</p><p>&nbsp;</p><p><strong>青青陵</strong><strong>上</strong><strong>柏</strong></p><p>青青陵上柏，磊磊涧中石。</p><p>人生天地间，忽如远行客。</p><p>斗酒相娱乐，聊厚不为薄。</p><p>驱车策驽马，游戏宛与洛。</p><p>洛中何郁郁，冠带自相索。</p><p>长衢罗夹巷，王侯多第宅。</p><p>两宫遥相望，双阙百余尺。</p><p>极宴娱心意，戚戚何所迫。</p><p>&nbsp;</p><p><strong>今</strong><strong>日</strong><strong>良宴会</strong></p><p>今日良宴会，欢乐难具陈。</p><p>弹筝奋逸响，新声妙入神。</p><p>令德唱高言，识曲听其真。</p><p>齐心同所愿，含意俱未申。</p><p>人生寄一世，奄忽若飙尘。</p><p>何不策高足，先据要路津。</p><p>无为守穷贱，轗轲长苦辛。</p><p>&nbsp;</p><p><strong>西北</strong><strong>有</strong><strong>高楼</strong></p><p>西北有高楼，上与浮云齐。</p><p>交疏结绮窗，阿阁三重阶。</p><p>上有弦歌声，音响一何悲！</p><p>谁能为此曲，无乃杞梁妻。</p><p>清商随风发，中曲正徘徊。</p><p>一弹再三叹，慷慨有余哀。</p><p>不惜歌者苦，但伤知音稀。</p><p>愿为双鸿鹄，奋翅起高飞。</p><p>&nbsp;</p><p><strong>涉江采芙蓉</strong></p><p>涉江采芙蓉，兰泽多芳草。</p><p>采之欲遗谁，所思在远道。</p><p>还顾望旧乡，长路漫浩浩。</p><p>同心而离居，忧伤以终老。</p><p>&nbsp;</p><p><strong>明</strong><strong>月皎夜光</strong></p><p>明月皎夜光，促织鸣东壁。</p><p>玉衡指孟冬，众星何历历。</p><p>白露沾野草，时节忽复易。</p><p>秋蝉鸣树间，玄鸟逝安适。</p><p>昔我同门友，高举振六翮。</p><p>不念携手好，弃我如遗迹。</p><p>南箕北有斗，牵牛不负轭。</p><p>良无磐石固，虚名复何益。</p><p>&nbsp;</p><p><strong>冉冉孤生竹</strong></p><p>冉冉孤生竹，结根泰山阿。</p><p>与君为新婚，菟丝附女萝。</p><p>菟丝生有时，夫妇会有宜。</p><p>千里远结婚，悠悠隔山陂。</p><p>思君令人老，轩车来何迟！</p><p>伤彼蕙兰花，含英扬光辉。</p><p>过时而不采，将随秋草萎。</p><p>君亮执高节，贱妾亦何为！</p><p>&nbsp;</p><p><strong>庭中</strong><strong>有奇树</strong></p><p>庭中有奇树，绿叶发华滋。</p><p>攀条折其荣，将以遗所思。</p><p>馨香盈怀袖，路远莫致之。</p><p>此物何足贵，但感别经时。</p><p>&nbsp;</p><p><strong>迢迢牵牛星</strong></p><p>迢迢牵牛星，皎皎河汉女。</p><p>纤纤擢素手，札札弄机杼。</p><p>终日不成章，泣涕零如雨。</p><p>河汉清且浅，相去复几许。</p><p>盈盈一水间，脉脉不得语。</p><p>&nbsp;</p><p><strong>回</strong><strong>车驾言迈</strong></p><p>回车驾言迈，悠悠涉长道。</p><p>四顾何茫茫，东风摇百草。</p><p>所遇无故物，焉得不速老。</p><p>盛衰各有时，立身苦不早。</p><p>人生非金石，岂能长寿考。</p><p>奄忽随物化，荣名以为宝。</p><p>&nbsp;</p><p><strong>东</strong><strong>城高且长</strong></p><p>东城高且长，逶迤自相属。</p><p>回风动地起，秋草萋已绿。</p><p>四时更变化，岁暮一何速！</p><p>晨风怀苦心，蟋蟀伤局促。</p><p>荡涤放情志，何为自结束！</p><p>燕赵多佳人，美者颜如玉。</p><p>被服罗裳衣，当户理清曲。</p><p>音响一何悲！弦急知柱促。</p><p>驰情整巾带，沉吟聊踯躅。</p><p>思为双飞燕，衔泥巢君屋。</p><p>&nbsp;</p><p><strong>驱</strong><strong>车上东门</strong></p><p>驱车上东门，遥望郭北墓。</p><p>白杨何萧萧，松柏夹广路。</p><p>下有陈死人，杳杳即长暮。</p><p>潜寐黄泉下，千载永不寤。</p><p>浩浩阴阳移，年命如朝露。</p><p>人生忽如寄，寿无金石固。</p><p>万岁更相送，贤圣莫能度。</p><p>服食求神仙，多为药所误。</p><p>不如饮美酒，被服纨与素。</p><p>&nbsp;</p><p><strong>去</strong><strong>者日</strong><strong>以</strong><strong>疏</strong></p><p>去者日以疏，生者日已亲。</p><p>出郭门直视，但见丘与坟。</p><p>古墓犁为田，松柏摧为薪。</p><p>白杨多悲风，萧萧愁杀人。</p><p>思还故里闾，欲归道无因。</p><p>&nbsp;</p><p><strong>生年</strong><strong>不</strong><strong>满百</strong></p><p>生年不满百，常怀千岁忧。</p><p>昼短苦夜长，何不秉烛游！</p><p>为乐当及时，何能待来兹。</p><p>愚者爱惜费，但为后世嗤。</p><p>仙人王子乔，难可与等期。</p><p>&nbsp;</p><p><strong>凛凛</strong><strong>岁</strong><strong>云暮</strong></p><p>凛凛岁云暮，蝼蛄夕鸣悲。</p><p>凉风率已厉，游子寒无衣。</p><p>锦衾遗洛浦，同袍与我违。</p><p>独宿累长夜，梦想见容辉。</p><p>良人惟古欢，枉驾惠前绥。</p><p>愿得常巧笑，携手同车归。</p><p>既来不须臾，又不处重闱。</p><p>亮无晨风翼，焉能凌风飞。</p><p>眄睐以适意，引领遥相希。</p><p>徙倚怀感伤，垂涕沾双扉。</p><p>&nbsp;</p><p><strong>孟冬寒气</strong><strong>至</strong></p><p>孟冬寒气至，北风何惨栗。</p><p>愁多知夜长，仰观众星列。</p><p>三五明月满，四五蟾兔缺。</p><p>客从远方来，遗我一书札。</p><p>上言长相思，下言久离别。</p><p>置书怀袖中，三岁字不灭。</p><p>一心抱区区，惧君不识察。</p><p>&nbsp;</p><p><strong>客从远方</strong><strong>来</strong></p><p>客从远方来，遗我一端绮。</p><p>相去万余里，故人心尚尔。</p><p>文彩双鸳鸯，裁为合欢被。</p><p>著以长相思，缘以结不解。</p><p>以胶投漆中，谁能别离此。</p><p>&nbsp;</p><p><strong>明</strong><strong>月何皎皎</strong></p><p>明月何皎皎，照我罗床纬。</p><p>忧愁不能寐，揽衣起徘徊。</p><p>客行虽云乐，不如早旋归。</p><p>出户独彷徨，愁思当告谁！</p><p>引领还入房，泪下沾裳衣。</p><p></p>
	
    </div>
    <a data-id="6541f382f5682e8b12779e66" hidden></a>
</body>
</html>
  